༄༅། །རྗེ་བཙུན་བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །བདེ་སྟོང་ཟུང་འཇུག་མཆོག་གི་དཀྱིལ་འཁོར་ལ། །ཁ་སྦྱོར་ཡན་ལག་བདུན་གྱི་ཆ་ཤས་རྫོགས། །སྐུ་དང་ཡེ་ཤེས་དཔག་ཡས་འོད་དཀར་འཕྲོ། །དཔལ་ལྡན་བླ་མ་དགེས་མཛད་རྡོ་རྗེར་འདུད། །གང་གི་ཡེ་ཤེས་ལྔ་ཡི་རང་མདངས་ཉིད། །ཧེ་རུ་ཀ་དཔལ་རིགས་ལྔའི་སྐུར་བཞེངས་པའི། །ཕྱག་མཚན་རྡོ་རྗེ་གུར་ལས་གསུངས་པའི་དོན། །རྒྱུད་དང་གྲུབ་པའི་དགོངས་དོན་ཇི་བཞིན་བྲི། །དེ་ལ་མི་བསྐྱོད་པའི་ཕྱག་མཚན་གཞན་ཤེས་སླ་ལ། མི་དམར་པོ་ནི། རྒྱལ་མོང་རོང་སོགས་ན་ཡོད་པ་སྤྲེའུ་ཆུང་ཤོས་ཙམ། རྣམ་པ་ཁྱེའུ་ལྟ་བུ་ལུས་ལ་སྤུ་ཆེར་མེད་ཅིང་མཇུག་མ་མེད་པ། དེའི་ཤ་ཆུ་སོགས་ཀྱིས་ནད་ལ་མཆོག་ཏུ་ཕན་པ་ཡུལ་སྐད་ལ་མི་དམར་གྲགས་པ་དེ་འདྲ་ཞིག་གོ །རིན་ཆེན་འབྱུང་ལྡན་ཀྱེ་རྡོ་རྗེ་སྐུ་མདོག་སེར་པོ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ། རྩ་ཞལ་སེར། གཡས་སྔོ། གཡོན་དམར། སྟེང་ཞལ་དུད་ཁ། ཞལ་ལྷག་མ་རྣམས་གནག་པ། ཕྱག་བཅུ་དྲུག་གིས་ཐོད་པ་བཟུང་བའི་གཡས་པ་རྣམས་ན། བྱ་ཀ་རནྟ་ཏེ་མདོག་དཀར་པོ། ཁྲུང་ཁྲུང་འདྲ་བ་ལ་མི་འདྲ་བའི་ཁྱད་པར་མཇུག་མ་ནག་པོ་རིང་པོ་ཡོད་པ་ཞིག་གོ །ངུར་པ་ནི། བྱ་དཀར་པོ་སྐེ་རིང་བ་སྐད་ལུག་གི་སྐད་འདྲ་བ་ཞིག་འགུ་ལོག་སོགས་བྱང་བརྒྱུད་ན་ཡོད་ཅིང་། ངུར་པ་ཞེས་ཡུལ་སྐད་དུའང་གྲགས་པ་དེའོ། །ལུག་ནི་ཤེས་པར་ཟད། བྱེའུ་ཙ་ཀོ་ར་ནི། ཉིན་མོ་ཀུ་མུད་ཁ་ཟུམ་པའི་དུས་སུ་བུང་བ་རྣམས་ཀྱིས་ཁང་པར་མཐོང་ནས་སྦྲང་རྩི་བསོགས། མཚན་མོ་ཟླ་བའི་འོད་ཀྱིས་ཁ་བྱེ་བ་ན་སྦྲང་རྩེ་དེ་བྱེའུ་དེས་འཐུང་བར་བྱེད་པ་ཞིག་སྟེ། དེའང་ལུས་དམར་སེར། མགོ་ལྗང་བ། གཤོག་པ་དང་མཇུག་མ་གཉིས་ཀ་ནག་ཁྲ་ཞིག་གོ །བྱེའུ་ཁྲ་ནི། ཁུ་བྱུག་དབྱར་སྟོད་ཡུལ་འདིར་འདུག དབྱར་སྨད་ཡུལ་གཞན་དུ་འགྲོ་བ་ལ་རེ་ཟུང་ཡུལ་གཞན་དུ་འགྲོ་བ་ལ་རེ་ཟུང་དགུན་ཀ་ལུས་པ་རྣམས་སྐད་དང་ལུས་རྩལ་ཉམས་པ་དེ་ལ་བྱ་ཐན་ནམ།

ཡུལ་ཁ་ཅིག་ན་ཁུག་ཁྲའང་ཟེར། བྲ་བ་མང་པར་འདུག་ནས་བྲ་བ་གསོད་མཁན་གྱི་རིགས་སོ། །འོལ་པ་ནི་ཤེས་སླ། ཉ་ཁྲ་ནི་ཆུ་བྱ་ཉ་གསོད་མཁན་སྨན་པ་རྣམས་ལ་སོ་བྱར་གྲགས་པ་འདི་བྲི་བྱ་ལ་སྔོ་ནག་ཅིག་བྲིས་འདུག གཡོན་པ་རྣམས་ན་སྟོབས་ཀྱི་རྒྱུ་ལྗང་། དུང་སྐྱོང་དཀར། རིགས་ལྡན་ཁྲ་བོ། པདྨ་སྔོ་སྐྱ། འཇོག་པོ་དམར་པོ། ནོར་རྒྱས་སེར་པོ། མཐའ་ཡས་སྔོན་པོ་རྣམས་སྟོད་མི་ཡི་རྣམས་པ་སྦྲུལ་མགོའི་གདེངས་ཀ་བདུན་བདུན་ཡོད་པ། སྨད་སྦྲུལ་མཇུག་འཁྱིལ་བའོ། །འོད་དཔག་མེད་སྐུ་མདོག་དམར་པོ་རྩ་ཞལ་དམར་བ། གཡས་ཞལ་དཀར་བ། ཞལ་ལྷག་མ་བཞི་ནག་པ། ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བའི་གཡས་པ་རྣམས་ན། དོམ། བྱ་རྒོད། སོ་ནི། ཐོད་རུ། བ་ལེན་ནི། ཧ་ལམ་མ་ཧེ་དང་འདྲ་བ་ལ་རྭ་གཉིས་ཡ་ཡོ་མ་སོང་བ་གྱེན་དུ་སྐྱེས་པ། བ་མེན་རྒོད་ཟེར་བ་དེ་ཡིན། སྟག སྤྲེའུ། ཆུ་སྲིན་ན་ཀྲ་ནི། ཡོངས་གྲགས་ཀྱི་ཆུ་སྲིན་སྣ་རིང་པོ་ཅན་དེའོ། །ལྕེ་སྤྱང་ནི་ཝ་སྐྱེས་ཡིན། གཡོན་པ་རྣམས་ན། ཁྭ་ནི་ཁྭ་ཏ། འུག་པ་ནི་ཡོངས་གྲགས་ལྟར་རོ། །བྱ་དཀར་ནི་སྐེ་རིང་བ། མཇུག་མ་ཐུང་བ་ཞིག་གོ །ནེ་ཙོ། སེང་གེ ས་ར་ས་ནི་རི་དྭགས་སྔོ་སྐྱ། མཇུག་མ་ཐུང་བ། རྭ་ཅོ་མེད་པ་ཞིག་བྲིས་འདུག འདི་སྐད་གཉིས་ཤན་སྦྱར་ན། བོད་སྐད་དུ་བཞད་ཅེས་བྲིས་འདུག་པས་དཔྱད་དགོས་སྙམ། དོན་ཡོད་གྲུབ་པ་ཀྱེ་རྡོ་རྗེ་སྐུ་མདོག་དང་རྩ་ཞལ་ལྗང་། གཡས་དཀར། གཡོན་སྔོ། སྟེང་ཞལ་དུད་ཁ། ཞལ་ལྷག་མ་བཞི་ནག་པོ། ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བའི་གཡས་པ་རྣམས་ན། གཟའ་ལྷག་དཀར། ཕུར་བུ་སེར། མཇུག་རིང་སྔོ། སྒྲ་གཅན་སྔོ་ནག མིག་དམར་དམར། པ་སངས་དཀར། སྤེན་པ་ནག ཁྱབ་འཇུག་སྔོ། ཐམས་ཅད་མི་ཡི་ལུས་ཀྱི་རྣམ་པ་ཅན་ལག་ཐལ་མོ་སྦྱར་བའོ། །གཡོན་པ་བརྒྱད་ན། དབང་པོ་དཀར་པོ། དྲག་པོ་སྔོ། བདུད་སྡིག་ཅན་དམར་པོ་སྐྲ་དམར་སེར་གྱེན་དུ་འཁྱིལ་བ། ཁྱབ་འཇུག་གི་བུ་མོ་གཤོལ་མདའ་འཛིན་པ་ལྗང་གུ་ཕྱག་མཚན་མེད།

ལྷ་རྒྱལ་བ་དམ་པ་དཀར། ཐག་བཟང་རིས་ལྗང་། ལྷ་མ་ཡིན་སྟོབས་ལྡན་སྔོ། ཐམས་ཅད་མི་ཡི་རྣམ་པ་ཅན་གཡས་རྣམས་མཆོག་སྦྱིན་དང་། གཡོན་རྣམས་སྐྱབས་སྦྱིན་གྱི་ཕྱག་རྒྱ་ཅན་ནོ། །རྣམ་པར་སྣང་མཛད་ཀྱེ་རྡོ་རྗེ་སྐུ་མདོག་དང་རྩ་ཞལ་དཀར། གཡས་སྔོ། གཡོན་དམར། སྟེང་ཞལ་དུད་ཁ། ཞལ་ལྷག་མ་བཞི་ནག ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བའི་གཡས་པ་རྣམས་ན། རྨ་བྱ། མ་ཧེ། ཆུ་སྲིན་མ་ཀ་ར། ཉ་རོ་ཧི་ཏ་ཁ་དོག་དམར་པོ་རོ་ཤིན་ཏུ་ཞིམ་པ། རུས་སྦལ། འོག་གི་ཀླུ་ཞེས་པ་སྟོད་མི་ལུས་དཀར་པོ་སྦྲུལ་མགོའི་གདེངས་ཀ་ཅན། སྨད་སྦྲུལ་མཇུག་འཁྱིལ་བ། ངང་སྐྱ། རི་བོང་རྣམས་ཤེས་པར་ཟད། གཡོན་པ་རྣམས་ན་སྦལ་པ་ཐུའུ་ཞེས་པ་གངས་སྦལ་ཏེ། སྦལ་པ་ནག་པོ་ཞིག་བྲིས་ཡོད། སྤྲིན་ཤུགས་ནི་རྟ་ལྗང་གུ་ཞིག་བྲིས་ཡོད། སྦྲུལ་ཧ་ལ་ནི་ཧ་ལ་ཞེས་པ་ལེགས་སྦྱར་སྐད་སོར་བཞག་སྟེ། བོད་སྐད་དུ་དུག་ཅེས་པར་འགྱུར། དེས་ན་སྦྲུལ་ནག་ཁྲ་འཁྱིལ་པ་ཁ་གདང་པ་ལྕེ་གཉིས་བསྐྱོད་པ་བྲི། རྩང་ཕག་ནག་པོ་ནི། གཙང་རོང་ཆུང་སོགས་ན་ཡོད་པའི་གཙང་ཕག་རྒྱ་ར་ཡིན། བྱི་བ། གཡག གླ་བ་རྣམས་ཤེས་སླ། བྱ་བཞད་ནི། བྱ་དཀར་པོ་མགྲིན་པ་རིང་བ། སྤྱི་བོ་དམར་པོ་ཞིག་བྲིས་ཡོད། དེ་ལྟར་རིགས་ལྔ་ཀ་ལ། པདྨ་ཉི་མ་བདུད་བཞིའི་གདན་གྱི་སྟེང་དུ་ཞབས་གཡས་གཉིས་བརྐྱངས་པའི་བརླ་ལ་གཡོན་གཉིས་བསྐུམས་པའི་སོར་མོ་རྣམས་གཏད་པའི་གར་སྟབས་ཀྱིས་རང་རང་གི་ཡུམ་ལ་འཁྱུད་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། །ཡོངས་རྫོགས་བསྟན་པའི་ཉམས་ལེན་གསུང་ངག་གི །གདམས་པ་མཆོག་ལ་ཤེས་ནས་དད་ཐོབ་ཅིང་། །ཉམས་ལེན་གཅིག་ཆོག་ཉིད་ལ་རྟག་རྩེན་པ། །ཤཱཀྱའི་དགེ་སློང་ངག་དབང་ལེགས་པས་བྲིས། ༈ །སྔགས་ལུགས་ཀྱི་ཕྱི་བསྐྱེད་རིམ་ལྟར་ན། ཐ་མ་སྣང་ཞེན་ཀུན་བཏགས། སྣོད་བཅུད་ལྷའི་དཀྱིལ་འཁོར་གཞན་དབང་། ལྟ་བ་ཡོངས་གྲུབ་སྟེ་འདི་ཉི་ཟེར་ལས་ཟུར་ཙམ་བསྟན་པ་བླ་མའི་ཞལ་རྒྱུན་གསལ་པོར་གསུངས་པ་ཡིན་གསུངས།

ནང་རྫོགས་རིམ་ལ་སྦྱར་ན། མཚན་རྟོག་ཐམས་ཅད་ཀུན་བཏགས། ལྷན་སྐྱེས་ཡེ་ཤེས་གསལ་བའི་རང་བཞིན་གཞན་དབང་། བརྗོད་པ་དང་བྲལ་བའི་གནས་ལུགས་ལྷན་སྐྱེས་འདུས་མ་བྱས་ཡོངས་གྲུབ་བོ།། །། PAGE \* MERGEFORMAT 4 སྒ་སྟོན་ངག་དབང་ལེགས་པ། རྗེ་བཙུན་བླ་མ་དམ་པ། PAGE \* MERGEFORMAT 1 