༄༅། །ལམ་ཟབ་ཚར་གསུམ་ཁུག་པ་རྒྱུན་ཁྱེར་ཉམས་སུ་བླང་ཚུལ་སྔགས་འཆང་དབང་པོའི་སྙིང་ནོར་ཞེས་བྱ་བ་བཞུགས་སོ།། ལམ་ཟབ་ཚར་གསུམ་ཁུག་པའི་རྣལ་འབྱོར་ཉམས་སུ་བླང་བར་འདོད་པས། བླ་མ་དཀོན་མཆོག་གསུམ་ལ་སྐྱབས་སུ་མཆི། །འགྲོ་བའི་དོན་དུ་ལམ་ཟབ་བསྒོམ་པར་བགྱི། །ལན་གསུམ། རང་ཉིད་ཡི་དམ་ལྷ་རུ་གསལ་བ་ཡི། །མདུན་གྱི་ནམ་མཁར་སེང་ཁྲི་པད་ཟླའི་སྟེང་། །བླ་མ་བཅོམ་ལྡན་དོན་ཡོད་གྲུབ་པ་ནི། །མརྒད་མདོག་མཚུངས་རྡོ་རྗེའི་སྐྱིལ་ཀྲུང་བཞུགས། །ཕྱག་གཡོན་མཉམ་བཞག་གཡས་པ་སྐྱབས་སྦྱིན་མཐིལ། །སྣ་ཚོགས་རྡོ་རྗེ་རིན་ཆེན་སྭཱ་ཡིས་མཚན། །ཐུགས་ཀའི་ཟླ་སྟེང་ཧཱུྃ་དཀར་འོད་ཟེར་གྱིས། །བླ་མ་རྒྱལ་བ་སྲས་བཅས་སྤྱན་དྲངས་སྟིམ། །སྐྱབས་གནས་ཀུན་འདུས་གཅིག་མཆོག་རྒྱལ་པོར་གྱུར། །ཞེས་པས་བསྐྱེད་ལ་མོས་གུས་དྲག་པོས། སངས་རྒྱས་ཀུན་གྱི་རང་བཞིན་སྐུ། །བླ་མའི་སྐུ་ལ་ཕྱག་འཚལ་ལོ། །སངས་རྒྱས་ཀུན་གྱི་རང་བཞིན་གསུང་། །བླ་མའི་གསུང་ལ་ཕྱག་འཚལ་ལོ། །སངས་རྒྱས་ཀུན་གྱི་རང་བཞིན་ཐུགས། །བླ་མའི་ཐུགས་ལ་ཕྱག་འཚལ་ལོ། །ལན་གྲངས་ཅི་རིགས་པས་གསོལ་བ་བཏབ། སྙིང་ག་ནས་ལྷ་མོ་སྤྲོས་པས་མཆོད་པར་བསམ། ཨོཾ་གུ་རུ་བུདྡྷ་བོ་དྷི་ས་ཏྭ་ཨརྒྷཾ། པ་དྱཾ། པུཥྤེ། དྷུཔྤེ། ཨ་ལོ་ཀེ གནྡྷེ། ནཻ་ཝི་དྱ། ཤབྡ་ཨཱཿཧཱུྃ། ཡང་སྙིང་ག་ནས་ལྷ་མོ་ཕྱག་གཡས་ཌཱ་མ་རུ་དང་གཡོན་ཐོད་པ་བདུད་རྩིས་གང་བས་ནང་མཆོད་ཕུལ་བར་མོས་ལ་མཚན་སྔགས་མཐར། པཉྩ་ཨ་མྲྀ་ཏ་ཨཱཿཧཱུྃ། ལྷ་མོ་དེ་རྣམས་བླ་མ་ལ་ཐིམ་པས་བྱང་སེམས་ཞུ་ནས་བདེ་བས་མཉེས་པས་གསང་མཆོད་ཕུལ་བར་མོས་ལ་མཚན་སྔགས་མཐར། བོ་དྷི་ཙིཏྟ་ཨཱཿཧཱུྃ། དེ་ནས་བདེ་སྟོང་དབྱེར་མེད་ཀྱི་ཡེ་ཤེས་རྒྱས་པས་དེ་ཁོ་ན་ཉིད་ཀྱི་མཆོད་པ་ཕུལ་བར་མོས་ལ་མཚན་སྔགས་མཐར། ཨ་ཧོ་སུ་ཁ་ཨཱཿཧཱུྃ། ཞེས་བརྗོད། གུ་རུ་ཨ་བྷི་ཥིཉྩ་ཏུ་མཾ། ཞེས་གསོལ་བ་བཏབ་པས། བླ་མའི་གནས་གསུམ་ཨོཾ་ཨཱཿཧཱུྃ་གསུམ་ལས། །འཕྲོས་པའི་འོད་ཀྱིས་སྲས་བཅས་རྒྱལ་ཀུན་གྱི།

།རྡོ་རྗེ་གསུམ་གྱི་བྱིན་རླབས་སྤྱན་དྲངས་བསྟིམ། །རང་གི་གནས་གསུམ་ཡིག་འབྲུ་གསུམ་གྱིས་མཚན། །བླ་མའི་ཕྱག་གཡས་རང་གི་གནས་གསུམ་དུ། །རིམ་དང་གཅིག་ཆར་རེག་དང་ལྷན་ཅིག་ཏུ། །བླ་མའི་དཔྲལ་བའི་ཨོཾ་ལས་འོད་དཀར་པོ། །ཨོཾ་གྱི་གཟུགས་བྱུང་རང་གི་དཔྲལ་བར་ཐིམ། །བུམ་པའི་དབང་ཐོབ་ལུས་ཀྱི་དྲི་མ་དག །སངས་རྒྱས་ཀུན་གྱི་སྐུ་ཡི་རང་བཞིན་གྱུར། །སྣང་སྟོང་ཟུང་འཇུག་ཏིང་འཛིན་རྒྱུད་ལ་སྐྱེས། །བླ་མའི་མགྲིན་པའི་ཨཱཿལས་འོད་དམར་པོ། །ཨཱ་ཡི་གཟུགས་བྱུང་རང་གི་མགྲིན་པར་ཐིམ། །གསང་བའི་དབང་ཐོབ་ངག་གི་དྲི་མ་དག །སངས་རྒྱས་ཀུན་གྱི་གསུང་གི་རང་བཞིན་གྱུར། །གསལ་སྟོང་ཟུང་འཇུག་ཏིང་འཛིན་རྒྱུད་ལ་སྐྱེས། །བླ་མའི་ཐུགས་ཀའི་ཧཱུྃ་ལས་འོད་སྔོན་པོ། །ཧཱུྃ་གི་གཟུགས་བྱུང་རང་གི་སྙིང་གར་ཐིམ། །གསུམ་པའི་དབང་ཐོབ་སེམས་ཀྱི་དྲི་མ་དག །སངས་རྒྱས་ཀུན་གྱི་ཐུགས་ཀྱི་རང་བཞིན་གྱུར། །རིག་སྟོང་ཟུང་འཇུག་ཏིང་འཛིན་རྒྱུད་ལ་སྐྱེས། །བླ་མའི་ཡི་གེ་གསུམ་ལས་འོད་སྣ་ཚོགས། །འབྲུ་གསུམ་གཟུགས་བྱུང་རང་གི་གནས་གསུམ་ཐིམ། །བཞི་པའི་དབང་ཐོབ་སྒྲིབ་པའི་བག་ཆགས་དག །རྒྱལ་ཀུན་རྡོ་རྗེ་གསུམ་གྱི་རང་བཞིན་གྱུར། །བདེ་སྟོང་ཟུང་འཇུག་ཏིང་འཛིན་རྒྱུད་ལ་སྐྱེས། །མཐར་ནི་བླ་མ་འོད་ཞུ་རང་ལ་ཐིམ། །ཐུགས་ཡིད་གཅིག་འདྲེས་དགོངས་པའི་རྩལ་ཆེན་རྫོགས། །བདེ་སྟོང་ཟུང་འཇུག་བློ་འདས་ཕྱག་རྒྱ་ཆེ། །ངེས་དོན་སྙིང་པོའི་བླ་མའི་རང་ཞལ་བལྟ། །ཞེས་བརྗོད་ཅིང་བདེ་སྟོང་ཟུང་འཇུག་འོད་གསལ་ཕྱག་རྒྱ་ཆེན་པོའི་ངང་ལ་མ་བཅོས་ལྷུག་པར་བཞག མཐར། སྐྱེ་བ་ཀུན་ཏུ་སོགས་བསྔོ་སྨོན་བཀྲ་ཤིས་གང་འོས་བྱ། འདི་ཉིད་མ་ཆག་པར་ཉམས་སུ་བླངས་ན་རྩ་བ་དང་ཡན་ལག་གི་དམ་ཚིག་ཉམས་པར་མི་འགྱུར། གལ་ཏེ་ཉམས་ན་མྱུར་དུ་སོར་ཆུད་པར་འགྱུར་རོ། །ཞེས་རྗེ་བཙུན་རིན་པོ་ཆེས་གསུངས་པས་སྔགས་སྡོམ་དག་གཙང་འདོད་པའི་རིག་པ་འཛིན་པ་རྣམས་ཀྱིས་ཉམས་ལེན་གྱི་སྙིང་པོར་མཛད་པ་རིགས་སོ།

།ཞེས་པ་འདིའང་རང་གཞན་ཀུན་གྱི་ངག་འདོན་བདེ་བའི་སླད་དུ་ཤཱཀྱའི་དགེ་སློང་ངག་དབང་ལེགས་པས་དྲྭ་སྒང་སྒྲུབ་སྡེ་བསམ་གཏན་ཕུན་ཚོགས་གླིང་དུ་བྲིས་པ་དགེ་ཞིང་བཀྲ་ཤིས་པར་གྱུར་ཅིག། །། PAGE \* MERGEFORMAT 2 སྒ་སྟོན་ངག་དབང་ལེགས་པ། ལམ་ཟབ་ཚར་གསུམ་ཁུག་པ་རྒྱུན་ཁྱེར། PAGE \* MERGEFORMAT 1 