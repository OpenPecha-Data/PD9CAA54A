༄༅། །ཀ་ཅའི་བསོག་འཇོག་སྤོང་བའི་བྱ་བྲལ་ལགས། །ཁ་རོག་མ་བཞུགས་དམ་པའི་ཆོས་ལ་རེམས། །ག་ལེར་མ་བསམས་ནམ་འཆི་ཆ་མེད་ཡིན། །ང་ཡི་སྙིང་གཏམ་འདི་ལ་ཐུགས་གཏོད་མཛོད། །ཅ་ཅོ་འཁོར་བའི་བྱ་བས་མ་གཡེངས་པར། །ཆ་ལུགས་སོ་སོར་ཐར་པའི་ཁྲིམས་དང་བསྟུན། །ཇ་སོགས་ཆོས་མཐུན་ཟས་ལ་ལོངས་སྤྱོད་ཅིང་། །ཉ་ཤ་ལ་སོགས་མ་དག་འཚོ་བ་སྤོངས། །ཏ་ཐཱ་ག་ཏའི་གསུང་རབ་ཀུན་གྱི་བཅུད། །ཐ་དད་མ་ཡིན་གཅིག་ཏུ་བསྡུས་པའི་ཆོས། །ད་ལྟའི་གསུང་ངག་གདམས་པ་ཟབ་མོ་འདི། །ན་ཚོད་གཞོན་ནུའི་དུས་ནས་ཉམས་སུ་ལོངས། །པ་སངས་ལྟར་དཀར་མ་རྨད་ཀུན་སློང་གིས། །ཕ་རོལ་གཞན་ལ་ཕན་པ་ལྷུར་ལེན་མཛོད། །བ་ལིང་སྨན་རཀ་ཕུད་སོགས་དམ་རྫས་ཀྱིས། །མ་ཧཱ་ཀཱ་ལ་ལྕམ་དྲལ་བཀའ་སྡོད་བཅས། །ཙ་ཏུརྨུ་ཁ་འཁོར་བཅས་ལེགས་མཆོད་ན། །ཚ་གྲང་ནད་སོགས་ཕྱི་ནང་བར་ཆད་ཀུན། །ཛ་ལའི་རྒྱུན་གྱིས་བཀྲུས་པ་བཞིན་གྱུར་ནས། །ཝ་སྐྱེས་བདུད་ཀྱི་གནོད་པ་དབྱིངས་སུ་ཡལ། །ཞ་ལོང་འོན་ལྐུགས་གནས་སུ་མ་ལྷུང་ཞིང་། །ཟ་མ་མ་ནིང་སྐྱོན་གྱིས་མ་ལྷད་པའི། །འ་ཅག་དལ་འབྱོར་ལུས་བཟང་རྙེད་པ་འདིར། །ཡ་མཚན་རྨད་དུ་བྱུང་བའི་དགེ་ལ་སྦྱོར། །ར་གན་གསེར་དུ་བརྫུས་འདྲའི་ཆོས་གཟུགས་ངས། །ལ་རྒྱ་གཞན་ལ་བསྐུལ་བ་མི་རིགས་མོད། །ཤ་རུས་གཏིང་ནས་དཀར་བའི་བསམ་པ་ཡིས། །ས་སྐྱའི་རྗེ་བཙུན་མཆོག་གི་བཞེད་པ་བཞིན། །ཧ་ཅང་རྒྱས་མིན་སྙིང་པོའི་དོན་གསོལ་བ། །ཨ་ཧོ་ཁྱོད་ཀྱི་ཐུགས་ལ་སྨིན་གྱུར་ཅིག །ཅེས་པའང་ཚུལ་བསྟན་གྱི་བཙུན་པ་བློ་གྲོས་རབ་བརྟན་གྱིས་སེམས་ལ་ཕན་པའི་གདམས་པ་ཞིག་དགོས་གསུངས་པ་ན། ལར་མང་པོ་སྨྲ་བའི་ཁ་ན་མེད་གནད་དོན་ཧྲིལ་གྱིས་དྲིལ་བ་འདི་ཙམ་གྱིས་ཀྱང་དོན་འགྲུབ་སྙམ་པ་སེམས་ལ་ཤར་ཏེ། ཤཱཀྱའི་དགེ་སློང་ངག་དབང་ཀུན་དགའ་ལེགས་པས་ཀ་མད་སུམ་ཅུ་ལས་དྲས་པའི་དབྱངས་སུ་བསྡེབས་ནས་བྲིས་ཏེ་ཕུལ་བ་དགེ། །། PAGE \* MERGEFORMAT 2 སྒ་སྟོན་ངག་དབང་ལེགས་པ། ཀ་མད་སུམ་ཅུ་ལས་དྲས་པའི་དབྱངས་སུ་བསྡེབས་ནས་བྲིས་པ།

PAGE \* MERGEFORMAT 1 