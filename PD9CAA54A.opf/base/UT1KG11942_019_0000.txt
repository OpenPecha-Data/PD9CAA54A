༄༅། །ཆོས་སྐྱོང་སྤྱིའི་ཚོགས་འཁོར་གྱི་ཡི་གེ་བདུད་རྩིའི་སྤྲིན་ཕུང་ཞེས་བྱ་བ་བཞུགས་སོ།། ན་མོ་གུ་རུ་མ་ཧཱ་ཀཱ་ལཱ་ཡ། གང་ཐུགས་ཆོས་ཀྱི་དབྱིངས་ལས་མ་གཡོས་ཀྱང་། །མ་རུངས་འདུལ་ཕྱིར་གཏུམ་དྲག་སྐུར་བཞེངས་པ། །རྡོ་རྗེ་ནག་པོ་ཆེན་པོ་ལྕམ་དྲལ་སོགས། །སྲུང་མ་རྒྱ་མཚོའི་ཚོགས་ལ་གུས་བཏུད་ནས། །རྣལ་འབྱོར་དམ་ཚིག་ཉམས་པའི་དྲི་སྦྱངས་ནས། །དངོས་གྲུབ་རྣམ་གཉིས་དགའ་སྟོན་རྒྱས་སླད་དུ། །དམ་ཅན་རྒྱ་མཚོ་མཉེས་བྱེད་ཐབས་ཀྱི་ཕུལ། །ཚོགས་འཁོར་བདུད་རྩིའི་སྤྲིན་ཕུང་འདིར་དབྱེ་འོ། །དེ་ལ་སྦྱོར་དངོས་རྗེས་གསུམ་ལས། སྦྱོར་རྗེས་རྣམས་ཞིབ་པ་གཏོར་བསྔོ་བསྐང་ཆོག་རྣམས་ལས་ཇི་ལྟར་འབྱུང་བ་བཞིན་ལ། དམིགས་བསལ་སྦྱོར་བའི་སྐབས་སུ། ཁྱད་པར་གྱི་དམ་རྫས་པདྨ་བྷཉྫིའི་སྣོད་དུ། མ་དཱ་ན། བ་ལ་གཉིས་ངེས་པར་ཚང་དགོས་ཤིང་། གཞན་ཡང་བཟའ་བཅའ་བཏུང་བའི་བྱེ་བྲག་ཅི་འབྱོར་བ་གཙང་སྦྲ་དང་ལྡན་པ་བཀོད་པས་མཛེས་པ་ཡིད་འཁུལ་ནུས་པ་བཤམས། གཉིས་པ་དངོས་གཞི་ནི། ཀྱེ་རྡོ་རྗེ་སོགས་བདག་ཉིད་ལྷར་བསྐྱེད་པའི་རྣལ་འབྱོར། གཏོར་བསྔོ། བཟླས་བཤགས། བསྐང་བསྟོད། སྲིད་ཞི་མ་བཅས་ཕྱག་ལེན་ལྟར་གྲུབ་རྗེས། ཚོགས་རྫས་རྣམས་ནང་མཆོད་ཆུ་ཆང་གིས་བྲན། བྱིན་རླབས་རྒྱས་པ་ཀྱེ་རྡོར་ལྟར་བྱས། ཨོཾ་ཨཱཿཧཱུྃ་ཧ་ཧོ་ཧྲཱིཿལན་མང་དུ་བརྗོད་པས་ཚོགས་རྫས་རྣམས་ཟག་མེད་ཡེ་ཤེས་ཀྱི་བདུད་རྩིའི་རྒྱ་མཚོ་འདོད་ཡོན་ལྔའི་སྤྲིན་ཕུང་འཕྲོ་བས་ནམ་མཁས་གར་ཁྱབ་ཐམས་ཅད་ཁྱབ་པའི་དམིགས་པ་བརྟན་པོ་དང་ལྡན་པས་ཚོགས་ཕུད་ཆ་བཞི་རུ་བསྒོས་པའི་དང་པོ་བླ་མ་དཀོན་མཆོག་སྤྱི་ལ་འབུལ་བ་ནི། ཨོཾ་ཨཱཿཧཱུྃ། འདོད་ཡོན་ལྔ་ལྡན་ཚོགས་ཀྱི་མཆོད་པ་འདི། །བླ་མ་རྒྱལ་བ་སྲས་དང་བཅས་ལ་འབུལ། །བཞེས་ནས་བདག་ཅག་དཔོན་སློབ་འཁོར་བཅས་ཀྱི། །དམ་ཚིག་ཉམས་པའི་དྲི་མ་ཀུན་སྦྱངས་ནས། །གྲུབ་གཉིས་དགའ་སྟོན་རྒྱས་པར་མཛད་དུ་གསོལ། །ཨོཾ་གུ་རུ་བུདྡྷ་བོ་དྷི་ས་ཏྭ་ས་པ་རི་ཝཱ་ར་ཨོཾ་ཨཱཿཀཱ་རོ་མུ་ཁྃ་སརྦ་དྷརྨཱ་ཎཱཾ་ཨཱདྱ་ནུཏྤན་ན་ཏྭཱ་ཏ་ཨོཾ་ཨཱཿཧཱུྃ་ཕཊ་སྭཱ་ཧཱ།

ལན་གསུམ་གྱིས་ཕུལ། ཆ་གཉིས་པ་ཡི་དམ་ལ་འབུལ་བ་ནི། ཨོཾ་ཨཱཿཧཱུྃ། འདོད་ཡོན་ལྔ་ལྡན་ཚོགས་ཀྱི་མཆོད་པ་འདི། །ཡི་དམ་དཀྱིལ་འཁོར་ལྷ་ཚོགས་རྣམས་ལ་འབུལ། །བཞེས་ནས་བདག་ཅག་དཔོན་སློབ་འཁོར་བཅས་ཀྱི། །དམ་ཚིག་ཉམས་པའི་དྲི་མ་ཀུན་སྦྱངས་ནས། །གྲུབ་གཉིས་དགའ་སྟོན་རྒྱས་པར་མཛད་དུ་གསོལ། །ཡི་དམ་གྱི་གཏོར་སྔགས་ལན་གསུམ་གྱིས་ཕུལ། ཆ་གསུམ་པ་ཆོས་སྐྱོང་ལ་འབུལ་བ་ནི། ཨོཾ་ཨཱཿཧཱུྃ། འདོད་ཡོན་ལྔ་ལྡན་ཚོགས་ཀྱི་མཆོད་པ་འདི། །ཆོས་སྲུང་དམ་ཅན་རྒྱ་མཚོའི་ཚོགས་ལ་འབུལ། །བཞེས་ནས་བདག་ཅག་དཔོན་སློབ་འཁོར་བཅས་ཀྱི། །དམ་ཚིག་ཉམས་པའི་དྲི་མ་ཀུན་སྦྱངས་ནས། །གྲུབ་གཉིས་དགའ་སྟོན་རྒྱས་པར་མཛད་དུ་གསོལ། །ཆོས་སྐྱོང་རྣམས་ཀྱི་གཏོར་སྔགས་ལན་གསུམ་རེས་ཕུལ། ཆ་བཞི་པ་གནས་གསུམ་དཔའ་བོ་མཁའ་འགྲོའི་ཚོགས་ལ་འབུལ་བ་ནི། ཨོཾ་ཨཱཿཧཱུྃ། འདོད་ཡོན་ལྔ་ལྡན་ཚོགས་ཀྱི་མཆོད་པ་འདི། །གནས་གསུམ་དཔའ་བོ་མཁའ་འགྲོའི་ཚོགས་ལ་འབུལ། །བཞེས་ནས་བདག་ཅག་དཔོན་སློབ་འཁོར་བཅས་ཀྱི། །དམ་ཚིག་ཉམས་པའི་དྲི་མ་ཀུན་སྦྱངས་ནས། །གྲུ་གཉིས་དགའ་སྟོན་རྒྱས་པར་མཛད་དུ་གསོལ། །མཁའ་འགྲོའི་སྤྱིའི་གཏོར་སྔགས་ལན་གསུམ་གྱིས་ཕུལ། ཆ་བར་པ་རང་གིས་རོལ་པ་ནི། རང་ཉིད་དཔལ་ལྡན་དགེས་པ་རྡོ་རྗེ་ཡི། །སྙིང་ཁར་ཡི་དམ་དཀྱིལ་འཁོར་ལྷ་ཚོགས་དང་། །ལྟེ་བར་གཏུམ་མོའི་མེ་ཡི་ཀློང་དཀྱིལ་དུ། །འབྱུང་པོ་བརྒྱད་གསུམ་ཉི་ཤུ་རྩ་བཞི་དང་། །ཆོས་སྐྱོང་སྲུང་མའི་ཚོགས་བཅས་གསལ་བ་ལ། །ཚོགས་མཆོད་ཟག་མེད་ཡེ་ཤེས་བདུད་རྩིའི་རྒྱུན། །ལག་གཉིས་དགང་བླུགས་གསལ་བས་ཕུལ་བ་ཡིས། །ཟག་མེད་བདེ་ཆེན་ཡེ་ཤེས་ཆེར་རྒྱས་པས། །བདག་ཅག་དཔོན་སློབ་འཁོར་དང་བཅས་པ་ཡི། །དམ་ཚིག་ཉམས་པའི་དྲི་མ་ཀུན་སྦྱངས་ནས། །གྲུབ་གཉིས་དགའ་སྟོན་མཆོག་ཏུ་རྒྱས་པར་གྱུར། །ཞེས་བརྗོད་ཅིང་བསམས་ལ་ཚིམ་པར་རོལ། ཚོགས་ལྷག་ཆུ་ཆང་གིས་བྲན། ཨོཾ་ཨཱཿཧཱུྃ། ལན་གསུམ་གྱིས་བྱིན་གྱིས་བརླབས།

ཕཻཾ། ཞེས་པས་མགྲོན་བཀུག ཨུ་ཥཙི་ཊ་བ་ལིཾ་ཏ་བྷཀྵ་སི་སྭཱ་ཧཱ། འདོད་ཡོན་ལྔ་ལྡན་ཚོགས་ཀྱི་ལྷག་མ་འདིས། །འབྱུང་པོ་ལྷག་མ་ལ་དབང་མགྲོན་རིགས་ཀུན། །ངོམས་ཤིང་ཚིམ་པའི་སྐལ་བ་དང་ལྡན་ཞིང་། །རྟག་ཏུ་ཕན་བདེའི་དཔལ་ལ་སྤྱོད་པར་ཤོག །ཅེས་བརྗོད་ལ་དཔལ་འབར་བཅས་ཕྱི་རོལ་དུ་དོར། དེ་ནས་རྡོ་རྗེའི་གླུ། བཀྲ་ཤིས་སྨོན་ལམ་བཅས་གྲུབ་ནས་གཏོར་འབུལ་སོགས་དཀྱུས་ལྟར་བྱའོ། །འདིར་སྨྲས་པ། གྲངས་མེད་གསུམ་གྱི་དཀའ་སྤྱད་མི་དགོས་པར། །ཚོགས་གཉིས་མྱུར་དུ་རྫོགས་པའི་ཐབས་མཁས་ཀྱིས། །ཚེ་འདིར་ཟུང་འཇུག་གོ་འཕང་ལ་སྦྱོར་བའི། །གསང་ཆེན་ཟབ་མོའི་ཁྱད་ཆོས་འདི་རྨད་བྱུང་། །དེ་ཕྱིར་ཐབས་མང་དཀའ་བ་མེད་པ་ཡི། །བྱེ་བྲག་ཚོགས་ཀྱི་འཁོར་ལོའི་ཆོ་ག་འདི། །དམ་ཚིག་ཉམས་ཆགས་བསྐང་དང་མཆོག་ཐུན་གྱི། །དངོས་གྲུབ་མྱུར་དུ་འགུགས་བྱེད་ཐབས་ཀྱི་ཕུལ། །དེ་ཕྱིར་འདི་ལ་བརྩོན་པའི་རིག་འཛིན་རྣམས། །དམ་ཚིག་རྣམ་དག་རིམ་གཉིས་ལམ་ལ་བརྩོན། །སྤྱོད་པས་བོགས་དབྱུང་ཉེ་རྒྱུས་མཚམས་སྦྱར་ནས། །བཅུ་གསུམ་རྡོ་རྗེ་འཛིན་པའི་སར་གནས་ཤོག །ཅེས་གུར་ཞལ་གཙོ་བོ་གྱུར་པའི་ཆོས་སྐྱོང་རྣམས་ཀྱི་ཚོགས་འཁོར་གྱི་ཆོ་ག་བདུད་རྩིའི་སྤྲིན་ཕུང་ཞེས་བྱ་བ་འདི་ནི་ས་བཟང་རྣམ་རྒྱལ་གླིང་གི་མགོན་ཁང་ཆེན་པོ་དམ་ཅན་སྲུང་མ་རྒྱ་མཚོ་སྤྲིན་ལྟར་གཏིབས་པའི་གནས་སུ་ཀྱེ་རྡོར་བསྙེན་སོང་སྔགས་པ་བཞི་སྡེ་རེ་ལོ་རེ་ལ་རྟག་བཞུགས་མཛད་པ་རྣམས་ཀྱིས་མགོན་པོའི་དུས་ཆེན་བཞི་ལ་ཚོགས་འཁོར་རེ་མཛད་བཞེད་ཀྱིས་ཆོ་ག་ཉུང་བསྡུས་འདི་འདྲ་ཞིག་དགོས་ཞེས་ཡང་ཡང་བསྐུལ་བའི་ངོར། ཤཱཀྱའི་དགེ་སློང་ངག་དབང་ལེགས་པས་རྗེ་རྡོ་རྗེ་འཆང་གི་དུས་ཆེན་ས་ག་ཟླ་བའི་ཉེར་ལྔ་པ་སངས་ནམ་གྲུའི་འགྲུབ་སྦྱོར་གྱི་ཉིན་དབེན་གནས་དམ་པ་དགའ་ལྡན་ས་བཟང་དུ་རྗེ་བཙུན་གོང་མའི་གསུང་རབ་ཀྱི་དགོངས་པ་སྙིང་པོར་དྲིལ་བའི་ཚུལ་གྱིས་སྦྱར་བའོ། །སརྦ་མངྒ་ལཾ།། །།

PAGE \* MERGEFORMAT 2 སྒ་སྟོན་ངག་དབང་ལེགས་པ། ཆོས་སྐྱོང་སྤྱིའི་ཚོགས་འཁོར་གྱི་ཡི་གེ་བདུད་རྩིའི་སྤྲིན་ཕུང་། PAGE \* MERGEFORMAT 1 