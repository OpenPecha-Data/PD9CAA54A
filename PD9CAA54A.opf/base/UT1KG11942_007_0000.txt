༄༅། །བདག་ཉིད་ཆེན་པོ་གཞུང་ལུགས་རབ་འབྱམས་པའི་བླ་མའི་རྣལ་འབྱོར་བྱིན་རླབས་ཆར་འདེབས་ཞེས་བྱ་བ་བཞུགས་སོ།། ན་མོ་གུ་རུ་ཨ་ནནྡ་ཛྙཱ་ན་ཡ། རབ་འབྱམས་པའི་བླ་མའི་རྣལ་འབྱོར་བསྒོམ་པར་འདོད་པས། དད་གུས་མོས་པའི་གདུང་ཤུགས་དྲག་པོས་སྒོ་ནས། སངས་རྒྱས་ཆོས་ཚོགས་ལན་གསུམ་གྱིས་སྐྱབས་སེམས་སྔོན་དུ་བཏང་སྟེ། སྭ་བྷཱ་ཝ་བརྗོད། མདུན་གྱི་ནམ་མཁར་སེངྒེ་ཆེན་པོ་བརྒྱད་ཀྱིས་ཉལ་ཐབས་སུ་བཏེགས་པའི་རིན་པོ་ཆེའི་ཁྲི་ཡངས་ཤིང་རྒྱ་ཆེ་བའི་སྟེང་དུ། པདྨ་འདབ་མ་འབུམ་དང་ལྡན་པའི་ཟེའུ་འབྲུའི་དབུས་སུ་ཟླ་བའི་དཀྱིལ་འཁོར་ཉ་གང་བའི་ལྟེ་བར། ངོ་བོ་རྩ་བའི་བླ་མ་རྣམ་པ་བདག་ཉིད་ཆེན་པོ་གཞུང་ལུགས་རབ་འབྱམས་པ་ཀུན་དགའ་ཡེ་ཤེས་སྐུ་མདོག་དཀར་ལ་དམར་བའི་མདངས་ཆགས་པ་ཕྱག་གཡས་མཆོག་སྦྱིན་གྱི་ཕྱག་རྒྱ་མཛད་ནས་སྦྱིན་པ་རྣམ་བཞིའི་ཆར་ཆེན་འབེབས་པ། གཡོན་པས་མཉམ་བཞག་གི་ཕྱག་རྒྱ་མཛད་པས་ནམ་མཁའ་མཛོད་ལ་སོགས་པ་ཏིང་ངེ་འཛིན་གྱི་སྒོ་བསམ་གྱིས་མི་ཁྱབ་པ་ལ་མཉམ་པར་འཇོག་པ། སྐུ་ལ་ཆོས་གོས་རྣམ་གསུམ་དང་། དབུ་ལ་ས་ཞུ་རྣ་རིང་མ་གསོལ་བ། འོད་དང་འོད་ཟེར་འཕྲོ་བ་དང་སྡུད་པ་ཅན་དུ་གྱུར། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། དེ་ལས་འོད་ཟེར་འཕྲོས་པས་ཕྱོགས་བཅུའི་བླ་མ། ཡི་དམ། སངས་རྒྱས། བྱང་སེམས། ཉན་རང་། མཁའ་འགྲོ། ཆོས་སྐྱོང་། ནོར་ལྷའི་ཚོགས་དཔག་ཏུ་མེད་པ་དང་བཅས་ཨོཾ་བཛྲ་ས་མཱ་ཛཿ ཛཿཧཱུྃ་བྃ་ཧོཿ མདུན་གྱི་བླ་མ་ལ་ཐིམ་པས་སྐྱབས་གནས་ཀུན་འདུས་ཀྱི་བདག་ཉིད་གྱུར། བླ་མ་དམ་པའི་ཞབས་ལ་ཕྱག་འཚལ་ཞིང་། །ཀུན་བཟང་རྣམ་འཕྲུལ་མཆོད་སྤྲིན་རྒྱ་མཚོས་མཆོད། །ཐོག་མེད་འཁོར་བར་བསགས་པའི་སྡིག་ལྟུང་བཤགས། །འཁོར་འདས་དགེ་བ་ཀུན་ལ་རྗེས་ཡི་རང་། །ཟབ་དང་རྒྱ་ཆེའི་ཆོས་འཁོར་བསྐོར་བར་བསྐུལ། །མྱ་ངན་མི་འདའ་རྟག་ཏུ་བཞུགས་པར་གསོལ། །དགེ་ཚོགས་འགྲོ་ཀུན་བྱང་ཆུབ་ཐོབ་ཕྱིར་བསྔོ། །ཞེས་དང་། མཎྜལ་རྒྱས་བསྡུས་ཅི་རིགས་སུ་འབུལ།

མོས་གུས་དྲག་པོས། རབ་འབྱམས་གཞུང་ལུགས་སོགས་སྐུ་བསྟོད་རྒྱས་བསྡུས་བརྒྱ་སྟོང་སོགས་གང་མང་གསོག་མཐར། མཚན་སྔགས་བཟླ་བ་ནི། ཨོཾ་ཨཱཿབཛྲ་གུ་རུ་ཨཱ་ནནྡ་ཛྙཱ་ན་སརྦ་སིདྡྷི་ཧཱུྃ། ཞེས་གྲངས་མང་གསོག བླ་མའི་གནས་གསུམ་ཨོཾ་ཨཱཿཧཱུྃ་གསུམ་ལས། །འོད་ཟེར་དཀར་དམར་མཐིང་གསུམ་རིམ་གྱིས་དང་། །གཅིག་ཅར་འཕྲོས་པས་རང་གི་སྒོ་གསུམ་ཐིམ། །དབང་དང་དངོས་གྲུབ་ཐམས་ཅད་ལེགས་ཐོབ་གྱུར། །མཐར་ནི་བླ་མ་འོད་ཞུ་རང་ལ་ཐིམ། །སྒོ་གསུམ་གསང་བ་གསུམ་དང་དབྱེར་མེད་འདྲེས། །ཞེས་བརྗོད་ནས་བླ་མའི་སྐུ་བཞིའི་ངོ་བོ་སྐྱོང་། སྐྱེ་བ་ཀུན་ཏུ་སོགས་བསྔོ་སྨོན་གྱིས་རྒྱས་བཏབ་སྟེ་སྤྱོད་ལམ་ཐམས་ཅད་ཆོས་མཐུན་གྱི་བྱ་བས་དུས་འདའ་བར་བྱའོ། །ཞེས་པ་འདི་ནི་དོན་གཉེར་ཅན་མང་པོས་བསྐུལ་བའི་ངོར། ཤཱཀྱའི་དགེ་སློང་ངག་དབང་ལེགས་པས་ས་བཟང་རྣམ་རྒྱལ་གླིང་དུ་བྲིས་པ་དགེ་ཞིང་བཀྲ་ཤིས་པར་གྱུར་ཅིག །སརྦ་མངྒ་ལཾ།། །། PAGE \* MERGEFORMAT 2 སྒ་སྟོན་ངག་དབང་ལེགས་པ། བླ་མའི་རྣལ་འབྱོར་བྱིན་རླབས་ཆར་འདེབས། PAGE \* MERGEFORMAT 1 